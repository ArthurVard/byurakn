---
title: Կոլեկտիվ ուսումնական պարապմունքների կազմակերպումը կրտսեր դպրոցում(Ձեռնարկ տարրական դպրոցի ուսուցչի համար)
date: 2014-05-17
tags: ՄՄԱ, Մեթոդաբանական ուղղություններ, մեթոդաբանություն, միտք
toc: left
---

* toc

#Ներածություն {#intro}

«Հանրակրթության խնդիրն այն է, որ հասարակության յուրաքանչյուր անդամ ունենա 
հասարակության պահանջմունքներից առանձնացված և սահմանված կրթվածության որոշ 
մակարդակ:

Հետևաբար, հանրակրթական գործընթացի արդյունքը պետք է չափվի ոչ միայն ուսումնական խմբի ընդհանուր վիճակով, այլև ուսումնական խմբի յուրաքանչյուր անդամի ձեռբերումով: 

Անհատի վրա կրթական գործընթացի արդյունավետ ներգործության անհրաժեշտ 
պայմանը այդ գործընթացի մեջ անհատի պարտադիր գործուն ընդգրկվածությունն է»[^mam1]:

Արդի մանկավարժական մտքի առջև ծառացած այս խնդիրը լուծելու համար կատարվում են բազմաթիվ հետազոտություններ, մշակվում են տարբեր ծրագրեր, կատարվում են տարբեր բարեփոխումներ, որոնց արդյունավետ կամ անարդյունավետ լինելը ենթակա է ժամանակի քննությանը և գնահատականին: 

«Բյուրակն» կրթահամալիրը, շուրջ 10 տարի իրականացնելով ուսուցման կոլեկտիվ եղանակով կրթություն, ապահովում է պայմաններ մի շարք հանրակրթական կարևորագույն խնդիրներ լուծելու համար: Կրթահամալիրում ստեղծվում է այնպիսի միջավայր, կյանք, որտեղ կարևորվում է յուրաքանչյուր աշակերտ որպես անհատ: 

Թվում է՝ սովորական, ավանդական ձևով կազմակերպված ուսում­նական գործընթացի դեպքում ևս հմտորեն կարելի է հնարավորություն տալ աշակերտին դրսևորվելու, իր անհատականությունը ցուցադրելու՝ ինքնուրույն դատողու­ թյունների, եզրահանգումների միջոցով: Բայց, այնուամենայնիվ, յուրաքան­ չյուր աշակերտ իր գործողությունների և ընտրությունների մեջ ազատ չէ, քանի որ ամբողջ գործընթացը կազմակերպվում է ընդհանուրի համար՝ մեկ միասնական ձևով, ուղղվածությամբ, նպատակով և ակնկալվող արդյունքով: Ամենայն վարպետությամբ և հմտորեն գործածվող հնարքներն անգամ այս դեպքում կրում են դրվագային բնույթ: 

Այլ բան է, երբ այդպես է կազմակերպվում ողջ ուսումնական օրը, աշակերտական կյանքը: 

«Բյուրակն» կրթահամալիրը այժմ արդեն կարողանում է աշխատել ընդհանուր ճակատի լիակատար բացակայությամբ: Այսինքն՝ ուսումնական գործընթացը և ողջ աշխատանքային օրը կազմակերպվում է այնպես, որ աշակերտը հնարավորություն է ունենում պարբերաբար քննելու իր արարքները, ճշտելու իր առջև դրված խնդիրը և դրա լուծման համար իրեն անհրաժեշտ պայմանները (ռեֆլեքիսիա), կարողանում է ազատ և անկաշկանդ աշխատանքային պայմաններում լուծել իր ուսումնական խնդիրները, ղեկավարել և ղեկավարվել, դժվարություններ հաղթահարելիս լինել համարձակ՝ ունենալով ընկերների աջակցությունը: 

Կրթությունը կոլեկտիվ եղանակով կազմակերպելիս այսպիսի աշակերտի ձևավորման և կրթության համար ստեղծվում են անհրաժեշտ և բավարար պայմաններ: 

Այս ձեռնարկում ներկայացվում է տարիների աշխատանքի ընթացքում «Բյուրակնի» ձեռք բերված փորձը, ներկայացվում են մի քանի կարևոր և ելակետային մոտեցումներ նոր կրթական միջավայր, աշխատանքային նոր հարաբերություններ կազմակերպելու վերաբերյալ:


[^mam1]: Մ., Մկրտչյան, Ուսուցման կոլեկտիվ եղանակի իրականցման մեթոդաբանական, տեսական և գործնական հարցերը, Երևան, 2011 թ.:
