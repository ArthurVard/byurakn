---
title: Դասվարների վերապատրաստման դասընթաց(Ձեռնարկ վերապատրաստողի համար)
date: 2013-12-17
tags: ՄՄԱ, Մեթոդաբանական ուղղություններ, մեթոդաբանություն, միտք
toc: left
---

Սույն ձեռնարկով ներկայացվում է դասվարների վերապատրաստման ծրագիրի առաջին մոդուլը, որը ներառում է վերապատրաստման դասընթացների բովանդակությունը, կազմակերպման ձևերը և անհրաժեշտ ուսումնադիդակտիկ նյութերը: Ձեռնարկը թողարվում է «Դասավանդումը տարրական դպրոցում ուսուցման կոլեկտիվ եղանակով» ծրագրի շրջանակներում ՀՀ Երիտասարդական հիմնադրամի հովանավորությամբ:

Հեղինակներ`

Անահիտ Պապոյան, Ազգանուշ Մկրտչյան, Ռիմա Ղազարյան, Սուսաննա Սարգսյան

* toc

#Ներածություն

Ուսուցման կազմակերպման կոլեկտիվ եղանակն իր էությամբ արմատապես տարբերվում է ուսուցման կազմակերպման խմբային եղանակից: Վերջինիս դրսևորման տարատեսակներից է ամենուրեք գերակայող դաս-դասարանային համակարգը: Հետևաբար ուսուցման կազմակերպման կոլեկտիվ եղանակի դրսևորում­ ներն իրենց հիմնական բնութագրիչներով խիստ տարբեր են դաս-դասարանային համակարգի բնութագրիչներից: Որպես օրինակ նշենք դրանցից մի քանիսը:

Դաս-դասարանային համակարգում ուսումնական պարապ­ մունք­ ները կազմա­կերպվում են ընդհանուր ճակատի առկայության սկզբունքով, որը մատնանշում է այն հանգամանքը, որ ուսումնական խմբի բոլոր անդամները զբաղված են միևնույն խնդրով, այդ խնդրի իրագործման համար բոլորին հատկացվում է միևնույն ժամա­ նակահատվածը (միևնույն ժամաքանակը միևնույն պահին), խնդրի իրագործումը բոլորի համար կազմակերպված է միևնույն ձևով և միևնույն միջոցներով: Հենց ընդհանուր ճակատի առկայությամբ են պայմանա­վորված խմբային ուսում­նա­կան պարապմունքների և դրանցից էլ բխող ուսուցման կազմակերպման խմբային եղա­նակի հետևյալ  առանձնահատկությունները.

* դասը որպես ուսումնական պարապմունքների կազմակերպման հիմնական միավոր,

* դասարանների առկայությունը (ուսումնական խմբի հատուկ տեսակ,
որի դեպքում միևնույն խմբում ընդգրկվում են միայն այն սովորողները, որոնք 
պետք է ուսումնասիրեն ընդհանուր ծրագրի միևնույն մասը),

* ընդհանուր ծրագրի ուսումնասիրությունը ուսումնական խմբի
բոլոր անդամների համար ընտրված թեմաների ու բաժինների միևնույն 
հաջորդականությամբ,

* ինֆորմացիայի սկզբնական աղբյուրը ուսուցիչն է,

* ուսուցման կազմակերպումը մեկ հաղորդակցման լեզվով,

* երկու խմբերի՝ ուսուցանողների և ուսուցանվողների խիստ
առանձնացումը,  

* տարիքային և մակարդակային հիմքերով ուսումնական
հաստատությունների աստիճանային առանձնացումը (տարրական, միջին, 
ավագ, բարձրագույն):


Կոլեկտիվ ուսումնական պարապմունքներին բնորոշ է ընդհանուր ճակատի բացակայության հանգամանքը, որը նշանակում է.

* Ուսումնական խմբի տարբեր անդամներ պարապմունքների միևնույն
պահին զբաղվում են տարբեր հարցերով: Մեկը կարող է ուսումնասիրել 
մի թեմա, մյուսը՝ մեկ այլ թեմա: Մեկը կարող է զբաղվել յուրացրածն 
ամրապնդելով, իսկ մյուսը՝ ստուգարք հանձնելով, մեկը կարող է շարունակել
իր թեմայի ուսումնասիրումը, իսկ մյուսը՝ անցնել նոր թեմայի յուրացմանը:

* Տարբեր սովորողներ միևնույն պահին տարբեր ձևով են աշխատում: Մի
քանի հոգի միասին ինչ-որ հարց են քննարկում, մեկը ինքնուրույն ինչ-որ թեմա 
է ուսումնասիրում, մի աշակերտ իր դասընկերոջը նոր թեմա է բացատրում, մի 
խումբ երեխաներ ուսուցչի հետ ինչ-որ հարց են ուսումնասիրում…

* Ընդհանուր ծրագրի թեմաներն ու բաժինները տարբեր սովորողներ
տարբեր հաջորդականությամբ են յուրացնում (Ուսումնական ծրագրի 
յուրացման երթուղիները): Մեկը, օրինակ, կարող է ուսումնասիրել 
սովորական կոտորակներն ամբողջությա, հետո անցնել ուսումնասիրելու 
տասնորդական կոտորակները, մյուսը՝ հակառակը: Մեկը կարող է արդեն 
ամբողջ թվերի շրջանակներում ուսումնասիրել գծային հավասարումները և 
անցնել մի քանի անհայտով գծային հավասարումների համակարգերի լուծման 
հարցերին, մյուսը՝ չխորանալով այդ հարցերում, ուսումնասիրել սովորական 
կոտորակները և դրական ռացիոնալ թվերի շրջանակներում հմտանալ 
ցուցչային արտահայտությունների ձևափոխությունների հարցերում:

* Աշակերտն ամեն մի հարցին հնարավորություն ունի հատկացնելու
այնքան ժամանակ, ինչքան իրեն անհրաժեշտ է այդ հարցը լրիվ յուրացնելու 
համար:

Ներկայիս մանկավարժական հանրությունը ոչ միայն իր մանկավարժական 
աշխարհայացքով, այլ նախ և առաջ՝ իր մանկավարժական աշխարհընկալմամբ 
խիստ կաղապարված է ուսուցման կազմակերպման ներկայիս դաս-դասարանային 
համակարգի իրողությամբ: Այլ իրողություն ներկայիս մանկավարժական հանրության 
համար ոչ միայն խորթ է ու անընդունելի, այլ նաև անբնական ու անիրական: 
Սա մանկավարժական կարողությունների ու գիտելիքների հարց չէ: Սա չեղածը 
տեսնելու, վերապրելու, ընկալելու և յուրացնելու հարց է: Հենց սա է նշանակում 
այլ աշխարհընկալում և հենց այս` այլ աշխարհընկալման հիմնախնդրին է հանգում 
մանկավարժական կադրերի վերապատրաստման դասընթացների բովանդակության 
ու կազմակերպման ձևերի հարցը: Այսինքն, վերապատրաստման դասընթացների 
իմաստը, փաստորեն, մանկավարժական հանրությանը մանկավարժական նոր 
իրողության ցուցադրումն է և մանկավարժական կադրերի համար այդ նոր իրողությունը 
վերապրելու ու յուրացնելու հնարավորության ընձեռումը:[^mam1]

Մասնավորապես դասվարների վերապատրաստման հայեցակարգը մշակվում և 
իրականացվում է հենց այս վերոնշյալ իմաստով ու նշանակությամբ: Լրիվ դասընթացը 
բաղկացած կլինի 4 մոդուլներից՝ 120 ժամ ընդհանուր ժամաքանակով:

Սույն ձեռնարկով ներկայացվում է առաջին մոդուլի ծրագիրը, որը ներառում 
է վերապատրաստման դասընթացների բովանդակությունը, կազմակերպման ձևերը և 
անհրաժեշտ ուսումնադիդակտիկ նյութերը:

<br/>

#Դասընթացի ծրագիրը

##Մոդուլ1 – 34 ժամ:

###1. Առաջին բաժին – 10 ժամ:
* Համախմբային աշխատանք ուսուցման կազմակերպման խմբային ձևով`
հաստատակազմ զույգային աշխատաձևի կիրառմամբ: Թեման տառաճանաչության 
կազմակերպման գործնթացի մոդելը և յուրացման հետագծի ու երթուղու 
գաղափարները – 2 ժամ:

* Անհատական հանձնարարությունների փոխստուգման մեթոդիկան և դրա
յուրացումը – 4 ժամ 

* Փոխվարժանքի մեթոդիկան և դրա յուրացումը – 4 ժամ:

###2. Երկրորդ բաժին – 8 ժամ:

* Համախմբային աշխատանք ուսուցման կազմակերպման խմբային ձևով`
հաստատակազմ զույգային աշխատաձևի կիրառմամբ: Թեման՝ ընդհանուր 
ճակատով և ընդհանուր ճակատի բացակայությամբ աշխատանքի կազմակերպման 
սկզբունքները, ընդհանուր ճակատի բացակայության մասշտաբները: – 2 ժամ:

* Համախմբային աշխատանք ուսուցման կազմակերպման խմբային ձևով`
հաստատակազմ զույգային աշխատաձևի կիրառմամբ: Թեման Ուսումնական 
ծրագրի կառուցվածքը և ծրագրի յուրացման երթուղիները: – 2 ժամ:

* Գործնական աշխատամք ենթախմբերով. մեթոդական մշակումներ ընդհանուր
ճակատի բացակայության տարբեր մասշտաբներով ուսուցումը կազմակերպելու 
համար, ուսումնական ծրագրերի կառուցվածքի և երթուղիների տարբերակների 
մշակում: – 2 ժամ:

* Համախմբային քննարկում – 2 ժամ:

###3. Երրորդ բաժին – 16 ժամ:

* Պատկերացումներ Առաջադրանքների փոխանակման մեթոդիկայի վերաբերյալ – 4 ժամ:

* Պատկերացումներ Թեմաների փոխհաղորդման մեթոդիկայի վերաբերյալ – 4 ժամ:

* Պատկերացումներ Րիվինի մեթոդիկայի վերաբերյալ – 4 ժամ:

* Պատկերացումներ Հասկացման բերող քարտերի մեթոդիկայի վերաբերյալ – 2 ժամ:

* Պատկերացումներ Րիվինի հակադարձ մեթոդիկայի վերաբերյալ– 2 ժամ:


<br/>

#Ուսումնական գործընթացի կազմակերպումը

**Նախապատրաստական աշխատանքներ.** Վերապատրաստման ուսումնական
գործընթացը կազմակերպելու համար նախապես պետք է պատրաստել.


1. գործընթացի կազմակերպման աշխատանքային պլան,
2. ուսումնադիդակտիկ նյութեր,
3. ուսումնական աշխատանքների հաշվառման և գնահատման միջոցներ:

  
  Աշխատանքային պլանը կազմվում է ըստ վերապատրաստման համար 
նախատեսված ծրագրի և ժամանակացույցի: Որոշվում է ծրագրային տարբեր կտորների 
ուսումնասիրության համար կիրառվող աշխատաձևերը: Նախագծվում է ամբողջ 
աշխատանքի համակարգումը (համակարգող, համակարգման կենտրոն և այլն):

**Վերապատրաստման ընթացքը.** Դասվարների վերապատրաստման ողջ 
դասընթացը կազմակերպվում է կոլեկտիվ ուսուցման եղանակով, կոլեկտիվ 
ուսումնական միջավայրում՝ օգտագործելով աշխատանքի համապատասխան մեթոդներ, 
հնարքներ և աշխատաձևեր: Կարևոր է, որ աշխատանքի ընթացքում վերապատրաստվող 
ուսուցիչներն իրենք ապրեն այդ իրականության մեջ, հաղթահարեն իրենց իսկ 
կարծրատիպերը և տեսնեն շոշափելի արդյունքներ:

Ինչպես կոլեկտիվ ուսուցման, այնպես էլ վերապատրաստման ընթացքում 
օգտագործվում են ուսումնական պարապմունքների կազմակերպման բոլոր չորս 
աշխատաձևերը՝ անհատական, խմբային, հաստատուն կազմով և փոփոխական կազմով 
զույգերով:

 
Դասախոսությունները կազմակերպվում են խմբային ձևով՝ ընդհանուր 
ճակատով: Դասախոսության ձևով ներկայացվում են կոլեկտիվ ուսուցման որոշ 
հայեցակարգային հարցեր և սկզբունքներ:

*Դասախոսությունները անցկացվում են հետևյալ թեմաներով.*

**Թեմա 1.** Տառաճանաչության կազմակերպման գործընթացի մոդելը և յուրացման 
հետագծի և երթուղու գաղափարները: 

**Թեմա 2.** Ընդհանուր ճակատով և ընդհանուր ճակատի բացակայությամբ 
աշխատանքի կազմակերպման սկզբունքները:

**Թեմա 3.** Ընդհանուր ճակատի բացակայության մասշտաբները:

**Թեմա 4.** Ուսումնական ծրագրի կառուցվածքը և ծրագրի յուրացման երթուղիները:

Դասախոսություններից հետո կազմակերպվում է թեմաների բովանդակային 
քննարկում, բովանդակության վերականգնում: Այս աշխատանքները կազմակերպվում 
են կոլեկտիվ ուսուցմանը հատուկ հնարքներով և աշխատաձևերով՝ կիրառելով 
հաստատակազմ և փոփոխական զույգային աշխատաձևերը, կամ կիրառելով որևէ 
կոնկրետ մեթոդիկա, օրինակ, թեմա 2-ը և 3-ը քննարկվում և վերականգնվում են 
Րիվինի հակադարձ մեթոդիկայով:

Ծրագրում ընդգրկված մյուս թեմաների ուսուցումը կազմակերպվում 
է ենթախմբերով: Աշխատանքը կազմակերպելիս գործնականում ցուցադրվում 
է ուսումնական ծրագրի յուրացման տարբեր երթուղիների հնարավորությունը: 
Այսպես. վերապատրաստվող ողջ խումբը բաժանվում է երեք ենթախմբերի, որոնցից 
յուրաքանչյուրն ուսումնասիրում է ծրագրային մեկ նյութ:

Այսպիսով, ողջ խմբում միաժամանակ ուսումնասիրվում են երեք մեթոդիկաներ, 
օրինակ՝ Րիվինի, Րիվինի հակադարձ և Առաջադրանքների փոխանակման 
մեթոդիկաները: Խմբերը աշխատում են հարափոփոխ կազմով: Այսինքն՝ մի ենթախմբում 
աշխատանքը վերջացնելով՝ խմբի անդամը սկսում է աշխատել մյուս ենթախմբում: Ամեն 
մի ենթախմբում մասնակիցը մնում է այնքան, որքան հարկավոր է իրեն նախատեսված 
ուսումնական նյութը յուրացնելու համար:


Որոշ ժամանակ անց գոյանում է նոր ենթախումբ՝ այն մասնակիցներից, 
որոնք վերջացրել են իրենց անելիքները նախորդ ենթախմբերում: Նոր ենթախմբի 
մասնակիցներն ուսումնասիրում են իրենց երթուղու հաջորդ թեման, օրինակ՝ 
Թեմաների փոխհաղորդման մեթոդիկան: Նախորդ երեք ենթախմբերում աշխատանքն 
ավարտող մասնակիցներով ձևավորվում է երկու ենթախումբ ևս, որոնք ուսումնասիրում 
են ծրագրով նախատեսված մյուս մեթոդիկաները: Նոր ձևավորված ենթախմբերը 
նույնպես հարափոփոխ են, և այստեղ աշխատանքն ընթանում է այնպես, ինչպես 
նկարագրվել է վերևում (առաջին երեք ենթախմբերում):

 Վերապատրաստվողներին ինչ հնարավորություններ են գործնականորեն 
ցուցադրում այսպես կազմակերպված պարապմունքները.


ա. յուրաքանչյուր մասնակից անհրաժեշտության դեպքում կարող է ընդհատել 
իր աշխատանքը, քանի որ հնարավորություն ունի հաջորդ պարապմունքի ժամանակ 
նույն տեղից շարունակելու իր աշխատանքը,

բ. ենթախումբ մտած յուրաքանչյուր նոր մասնակից կարող է ներգրավվել 
ուսումնական գործընթացի մեջ՝ անկախ մյուսներից,

գ. աշխատանքի, ուսումնական նյութի վերաբերյալ առաջացած հարցերի 
պատասխանները կարելի է պարզել խմբի այլ անդամների օգնությամբ: Այս 
հնարավորությունը տալիս է փոփոխական կազմով զզույգերով աշխատաձևը,

դ. յուրաքանչյուր մասնակից նյութի յուրացմանը հատկացնում է այնքան 
ժամանակ, որքան անհրաժեշտ է իրեն՝ անկախ ամբողջ խմբից:


**Աշխատանքը ենթախմբերում.** Ենթախմբերում կազմակերպվող աշխատանքները 
պետք է լուծեն հետևյալ խնդիրները.

ա. մասնակիցները ձեռք բերեն որոշ տեսական գիտելիքներ կոլեկտիվ 
ուսուցման հիմնական սկզբունքների և օգտագործվող մեթոդիկաների վերաբերյալ,

բ. մասնակիցների մոտ ձևավորվեն կոլեկտիվ ուսուցման եղանակով 
աշխատելու հմտություններ, 

գ. մասնակիցները ստեղծեն դիդակտիկ նյութերի նմուշ-օրինակներ:

**Ենթախմբի աշխատանքը կարելի է սկսել երկու ձևով.**

1. Ենթախմբի անդամները, առանց նախնական տեսական գիտելիքների 
աշխատում են որևէ մեթոդիկայով: Աշխատանքը ուղղորդում, վերահսկում 
և սովորեցնում են տվյալ մեթոդիկային տիրապետող մասնագետներ: 
Մասնակիցները փոփոխական զույգերով աշխատելով նաև մասնագետների հետ, 
ստանալով նրանց ցուցումներն ու աջակցությունը՝ գործնական ճանապարհով 
ամբողջական պատկերացում են կազմում տվյալ մեթոդի, դիդակտիկ նյութի, 
աշխատանքի հաշվառման, աշխատանքի ընթացքում ծագող խնդիրների և 
դրանց լուծման ճանապարհների մասին: Աշխատանքի վերջում մասնակիցներն 
իրենք ներկայացնում են մեթոդի, աշխատաձևի և այն կիրառելու համար 
բավարար պայմանների մասին իրենց տպավորությունները: Այս ձևով կարելի է 
կազմակերպել, օրինակ՝ Րիվինի և Րիվինի հակադարձ մեթոդիկաների ուսուցումը:

 2.Ենթախմբի անդամները դասախոսության միջոցով նախնական տեսական 
գիտելիքներ են ստանում նկարագրվող մեթոդիկայի, աշխատանքի կազմակերպման 
խնդիրների վերաբերյալ, ծանոթանում համապատասխան դիդակտիկ նյութերի բնույթին:


 Նախնական պատկերացումներ կազմելուց հետո ենթախմբի անդամներն 
աշխատում են տվյալ մեթոդիկայով, այդ աշխատանքի համար նախատեսված 
ուսումնադիդակտիկ նյութերով՝ այս ձևով աշխատողները ևս աշխատանքի ընթացքում 
առնչվում են տարբեր խնդիրների և դրանց լուծման ուղիների հետ:


Ենթախմբերում աշխատանքները կազմակերպվում են այնպես, ինչպես 
նախատեսված և ցուցված է տվյալ մեթոդիկայով (տես Մ. Մկրտչյան, Ուսուցման 
կոլեկտիվ եղանակի իրականացման մեթոդաբանական, տեսական և գործնական 
հարցերը, **4.2, 4.3, 4.4, 4.5, 4.6, 4.7**, Երևան, 2011 թ.):


Գործնական կերպով աշխատելով դիդակտիկ նյութով՝ մասնակիցները կարող 
են փորձել դիդակտիկ նյութի նմուշ-օրինակներ կազմել: 


Աշխատանքի **ա** և **բ** քայլերը հաջորդական են՝ անկախ հերթականությունից, 
իսկ գ քայլը կարող է անմիջապես չհաջորդել սրանց (հաշվի է առնվում մասնակցի 
ցանկությունը կամ պայմանավորվում է ամբողջ աշխատանքի կազմակերպմամբ):


**Աշխատանքային օրվա ամփոփումը:** Աշխատանքային օրվա վերջում վերապատրաստվող խումբը կատարում է ինքնա­ անդրա­ դարձ վերլու­ ծություն: Խմբի յուրաքանչյուր անդամ անդրադառնում է իր անց­կացրած աշխատանքային օրվան,  վերլուծում իր արածը և գնահատական տալիս, մատնանշում այն խնդիրները, որոնք ստեղծվել են իր համար:


Դասընթացի վերջում դարձյալ ինքնաանդրադարձ վերլուծության միջոցով ամբողջականացվում են դասընթացի արդյունքները՝ դրա ազդեցությունը յուրաքանչյուր 
մասնակցի վրա:


[^mam1]: Մ. Մկրտչյան, Կրթության կազմակերպման կոլեկտիվ եղանակի կայացման հիմնահարցերը, Երևան, 2001 թ., էջ 10, 13

<br/>